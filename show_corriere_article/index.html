<html>
					<title>Corriere Della Sera</title>
					<head>
						<style>
							body {
							  font-size:100%; 
							  line-height:1.5;
							  font-family: 'Merriweather', Georgia, 'Times New Roman', Times, serif;
							}
							div.title{
								font-weight: bold;
							    font-size: 25px;
							}
							div.description{
								font-weight: bold;
							    font-size: 15px;
							}
							div.text{
							    font-size: 20px;
							}
						</style>
					</head>
					<body><div class="category">milano</div><div class="title">Stupro di Jesolo:  Mohamed, chi è il senegalese arrestato Altra aggressione a Pescara</div><div class="description">In Veneto dal 2009 ha avuto una figlia con un’italiana</div><div class="text">Niente di più lontano dai racconti drammatici degli immigrati arrivati in Italia in barcone. Quella del senegalese Mohamed Gueye è tutta un’altra storia. Sembra proprio il vissuto di uno che sa come muoversi nell’ombra approfittando a suo favore di ogni opportunità legale ed illegale, anche quando si tratta di rubare o, peggio ancora, aggredire sessualmente una ragazzina di 15 anni su una spiaggia.

Il 25enne arrestato dalla Polizia come responsabile dello stupro di Jesolo è arrivato in Italia dal Senegal nel 2009 a bordo di un comodo aereo di linea atterrato all’aeroporto Marco Polo di Venezia. Non era un caso. Sul passaporto, Gueye aveva stampato un visto turistico e poteva giustificare il suo viaggio con il desiderio di raggiungere la sorella che fino a qualche mese fa viveva con il marito in una villetta a Marcon, una cittadina della terraferma veneziana.

I vicini dicono che in quella casa Mohamed Gueye ha vissuto per qualche tempo con la compagna italiana e con la figlia avuta da lei un paio di anni fa. Poi i due si sono separati. Lui sarebbe andato via mentre la donna sarebbe tornata a Venezia in casa dei genitori portando con sé la bambina. È la stessa donna alla quale fa riferimento con ironia («che brava persona», scrive) il ministro dell’Interno Matteo Salvini quando, in un tweet, dice che «questo verme NON può essere espulso».

Vediamo perché. Dopo l’arrivo in Italia, Gueye ottenne un permesso di soggiorno che è scaduto nel 2013 ed al quale seguì, due anni dopo, l’espulsione legata anche ad alcuni reati. Aveva commesso atti osceni in un autobus di fronte a delle persone inorridite e aveva fatto resistenza agli agenti che lo volevano portare via. A settembre 2015 era stato anche arrestato perché a Venezia aveva rubato 700 euro in casa di alcuni studenti che lo avevano ospitato a dormire dopo che li aveva impietositi dicendo che non sapeva dove andare. In compenso, se così si può dire, non risulta abbia mai avuto legami con lo spaccio di droga. Il che dimostra che la sua attività criminale non è legata alla necessità di fare soldi in qualsiasi modo pur di sopravvivere, dato che spesso l’unico che trovano i clandestini è quello di spacciare droga. Un fardello penale che avrebbe permesso l’espulsione se non fosse che il relativo procedimento si è fermato quando Mohamed Gueye ha sostenuto che la figlia avuta da un’italiana impediva la sua espulsione. È di questo che parla il ministro dell’Interno Matteo Salvini.</div><div class="link"><a href="https://milano.corriere.it/notizie/cronaca/18_agosto_25/stupro-jesolo-mohamed-l-arrivo-aereo-furti-atti-osceni-ma-non-puo-essere-espulso-40585b48-a89f-11e8-a941-3e0c2a4df45f.shtml">ORIGINAL LINK</a></div></body></html>
